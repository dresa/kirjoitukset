
------------------
- Mielenliikutus -
-     dresa      -
-   2014-01-10   -
------------------

"Hienoa! Saadaan sitten perusteellisempi henkilökuva", TT vastasi
innokkaasti, kun annoin hänelle toissapäivänä luvan tonkia
taustatietojani. Lupa oli tuskin muuta kuin muodollisuus,
mutta jos kerran haastatellaan ammattilaisten voimin,
niin tehdään se sitten hänen tavallaan, ajattelin. 

***

Tapojeni mukaisesti merkitsin viestimeeni määränpään ja
reittisuunnitelmani, vaikka oltiinkin samassa kaupungissa.
Taksi odotti jo pihalla, kun pääsin ulos pilvisen taivaan alle.
"Täytyy varmaan ottaa takapenkkikin käyttöön", tokaisi taksikuski,
kun näki minun raahaavan säkkikaupalla tavaraa ulko-ovelta.
"Minne vaan sopii", huudahdin, "Ei tarvitse turhaan varoa."

Pyysin kuskia pysähtymään läheisen konditorian luona,
jonka antimista olin nautiskellut jo lukemattomia kertoja aiemmin.
Huusin konditorian ovelta saman tien: "Neljä munkkipossua, kiitos!"
Siltä varalta, että toimituksessa ei ymmärrettäisi vieraiden makeannälkää.
Maksoin ostoksesta kymmenkertaisesti, mitä uusi myyjä jäi kummastelemaan.
Tällaiset odottamattomat hyvät eleet saivat tyypillisesti
muut hämmennyksen valtaan, mutta eiväthän he ymmärtäneet,
että raha oli jo menettänyt merkityksensä -- ainakin minulle.

Nousin takaisin taksiin. Kirjoitin munkkikääreen päälle "haastatteluun",
ja otin kääreestä kuvan, tapojen orja kun olen.
Taksi johdatti minut lopulta toimituksen pääovelle. Kuskin kasvoilta
heijastui jälleen tuttu ihmettely, kun halusin maksaa matkasta
kymmenkertaisesti. En vieläkään ollut keksinyt pettämätöntä tapaa
vakuuttaa muut vilpittömyydestäni. Lopulta rahat kelpasivat kuskille,
joka mumisi jotakin epäkiinnostavaa maksun verotuksesta.
 
Nousin ulos autosta ja katselin ympärilleni. Kadulla näkyi vain
satunnaisia uneliaita ohikulkijoita, joita saapumiseni ei näyttänyt
tippaakaan kiinnostavan. Ja miksi olisikaan. Kuski ehti jo avata
tavarasäilön luukun, kun pyysin häntä odottamaan. Olin nimittäin
pyytänyt jo etukäteen TT:tä järjestämään kantoapua -- kysyminen ei
maksa mitään.

Noudatin saamaani ohjeistusta: marssin pääovesta sisään ja
ilmoittauduin vastaanottotiskillä. Palvelu oli aika kömpelöä,
ja ihmekös tuo, kun päätin puhua huvin vuoksi
vain urdua. Muutaman minuutin kuluttua TT saapui vastaanottoaulaan,
ja hänen seurassaan pari toimittajaharjoittelijaa.
"TT, hyvää päivää."
"XX, päivää." Tapasin hänet nyt ensi kerran. Hän oli viisikymppinen,
ja antoi kokemuksen huokua itsestään.
Vastaanottovirkailija katseli minua palvelutiskin takaa kummasti,
kun äkkiä puhuinkin täysin ymmärrettävällä kielellä.
"Aineistoni on vielä taksissa", kerroin. Harjoittelijat ymmärsivät
heti yskän ja lähtivät noutamaan tavaraa autosta.
"Vien teidät kokoustilaan", TT sanoi, "Tavaranne saapuvat kyllä pian."

***

Toimitus teki työtään modernissa sokkelossa, jossa hissit ja
avainkortit paljastivat uusia salaisia käytäviä. Siellä täällä
paljastui osastoja, joiden työtehtäviä tuskin kukaan ymmärsi.

TT:n mukaan olimme perillä. Meitä odotti kahdenkymmenen vuoden
takaista tyyliä edustava kokoustila. "Onko huone sopiva, herra XX?".
"On kyllä", totesin. Huone oli jopa suurempi kuin olin pyytänyt.
Valtava pöytä jakoi tilan, ja seinät oli koristeltu muinaisilla
presidenteillä. Kokoustilan vieressä oli reilunkokoinen
edustusparveke ja käytävällä pieni kahvila, josta sai muun
muassa munkkipossuja.

"Odotellessamme, että avustajani tuovat tavaranne,
haluaisitteko kenties kahvilasta jotakin?" Kohteliaisuussyistä päätin
jättää aiemmin hankkimani munkit syrjään: "Iso kuppi mustaa kahvia
ja munkkipossu", vastasin.

Palasimme TT:n kanssa kokoushuoneeseen ja asetuimme aloillemme,
pyynnöstäni pöydän vastakkaisiin päätyihin.
Jos toiveeni tuntuikin TT:stä oudolta, en havainnut sitä hänestä.
Pilvistä säätä koskeva kankea sananvaihtomme muuttui lopulta
virikkeelliseen keskusteluun hyvän munkkipossun määritelmästä.
Hyvä aihe.

Kun avustajat olivat kantaneet tavarani viereeni ja poistuneet
ilmeettöminä, TT sulki oven ja aloitti:
"Mikäli teille sopii, niin aloitan kertomalla lyhyesti,
miksi pidän haastatteluanne erityisen kiinnostavana. Sen jälkeen
voisimme käydä vapaata keskustelua ja pitää taukoja silloin kun haluatte.
Arvioni mukaan tässä menee pari tuntia. Ajattelin myös tallentaa
haastattelun. Sopiiko tällainen järjestely, herra XX?"
Minulla ei ollut mitään esitettyä vastaan.

"Kiinnostukseni perustuu onneen, joka teitä on elämässänne kohdannut.
Mitä enemmän saan elämästänne selville, sitä onnekkaammalta vaikutatte.
Toinen syy on siinä, miten jokapäiväistä elämäänne luonnehditaan."
"Mitä elämästäni on kerrottu?" kysyin kiinnostuneena.
"Merkitsette kuulemma muistiin elämänne kaikkein pienimmätkin
yksityiskohdat, sekä menneet että tulevat, onko näin?"
"Kyllä vain, tallennan elämääni muun muassa tekstin, äänen,
kuvan ja videon keinoin. Tekninen kehitys tuo jatkuvasti
uusia keinoja."

Avasin avustajien tuomat säkit ja kaivoin esille sekalaisia
papereita, muistivihkoja, erilaisia massamuisteja, viestimiä
ja soitinlaitteita vuosien takaa.
"Tässä näette ensimmäiset merkintäni, jotka tein 22-vuotiaana",
sanoin, ja vein kasan muistivihkoja ja muita laitteita TT:n
luokse. "Tapani ovat muuttuneet noista ajoista huomattavasti:
ajatusten tallentaminen ja niiden palauttaminen mieleen on
nykytekniikalla paljon helpompaa."

TT selaili merkintöjäni hetken. Yksittäisten bussimatkojen,
ruokailusuunnitelmien ja kunnallisvaalitulosten tarkka raportoiminen
ei vaikuttanut saavan osakseen paljon ymmärrystä, jos lainkaan.
Kokoustilan seinältä minua tuijotti taulustaan presidentti,
jonka kasvoja en tunnistanut. "Voitte pitää kaiken tänne
tuomani aineiston, jos vain haluatte", totesin -- eihän minulla
ollut enää käyttöä merkinnöilleni.
TT ei vastannut mitään.

"Mitä varten tallennatte elämäänne?", TT kysyi hetken kuluttua.
Halusin vältellä aihetta vielä hetken, jotta saisin kuulla,
mikä oli saanut TT:n ottamaan minuun yhteyttä
toissapäivänä. Vastasin: "Minulle on tärkeää tuntea menneisyys.
Lupaan vastata aiheeseen pian."

TT jatkoi taustojen kartoittamista: "Päädyitte julkisuuteen
sen jälkeen, kun useiden vedonlyöntitoimistojen palvelimille
tehtiin laaja tietomurto. Vaikka palvelimilta kerätty data olikin
hieman kyseenalaista, tai ehkä juuri siksi, monet uhkapeleistä
kiinnostuneet halusivat löytää ne pelaajat, jotka olivat osuneet
useimmin oikeaan."

"Nuo tilastollisen analyysin tulokset julkaistiin kolme päivää
sitten PeliLeaks-verkkosivulla. Oletteko tutustunut tuloksiin, herra XX?"
"En ole", vastasin. Se oli totta, mutta ymmärsin hyvin, mitä tulokset sisälsivät.
"Teidän nimenne on joka tapauksessa jokaisella listalla kärkipäässä.
Tuolloin ajattelin, että olette vain taitava vedonlyöjä, ja olette
saanut voittonne ahkeralla taustatyöllä. Sen jälkeen hankkimani
tiedon valossa vaikuttaa kuitenkin siltä, että taito ei yksin riitä
selitykseksi. Missä vain liikuttekin, teille tuntuu siunaantuvan kohtuullisia 
arvontavoittoja ja sijoitustuottoja samalla kun epäonni karttaa teitä.
Kaikesta päätellen pidätte matalaa profiilia, mutta pienistä
puroista on lopulta kertynyt suuria jokia, ja olette nyt täällä.
Voisitteko selvittää minulle, mistä on kyse?"

Minulla oli jo ennakkokäsitys, että suuret otsikot saanut tietomurto
olisi pääsyy kiinnostukseen minua kohtaan. Nyt sain varmistuksen
tärkeimmästä tekijästä, joka johti viime päivien
julkisuusongelmiini: ilman epäonnista tietomurtoa jäljilleni ei olisi
päästy helposti. Halusin vielä tuntea tuttavapiirini
juorunvälittäjät, joten heitin vastakysymyksen:
"Ennen kuin vastaan, haluaisin vielä tietää,
mistä muualta kuin PeliLeaks-sivulta olette saanut tietonne?"
"Ymmärrättehän, etten voi kertoa moista", TT vastusteli. 
Vastauksen sävystä päättelin, etten saisi TT:stä
irti enempää vastauksia, joten annoin asian olla.
Olihan minulla joka tapauksessa ennakkokäsitys näistä auliista
tietolähteistä. Päätin, etten enää olisi niin höveli heidän kanssaan.

Ehdotin TT:lle lyhyttä taukoa: halusin käydä parvekkeella. Samaa
juhlallista parveketta olin joskus ihaillut katutasolta
ja miettinyt, tuuleeko siellä kovaakin. Katutasolla ei ainakaan tuullut.

Parvekkeen lattia oli kauttaaltaan märkä edellisen yön sateiden
jäljiltä. Yläkerroksissa tunsi jo kevyestäkin tuulesta, kuinka
kosteaa ilma oli. Söin viimeisetkin munkkipossusta.

***

Samalla kun siirryimme takaisin sisälle, pyysin lasillisen vettä,
jonka TT toikin heti minulle. Palasimme takaisin pöydän eri
päätyihin, neljän metrin päähän toisistamme.
Jutustelimme hetken kokoushuoneen vanhentuneesta sisustuksesta,
mutta juttu ei oikein sujunut. Etäisyys välillämme ei tainnut helpottaa.

"Hyvä on. Kerron teille onneni lähteen", julistin.
"Pystyn matkaamaan ajassa." Pidin tässä kohtaa
tauon, jonka aikana tarkkailin TT:tä kiinnostuneena.
Kerroin nimittäin kyvystäni ensi kertaa. TT tarkasteli
minua vähäeleisen asiallisesti. Piti minua luultavasti hulluna!
Halusin antaa itsestäni kuvan järkevänä miehenä, joten
jatkoin selitystäni: "Pidän kirjaa kaikista tapahtumista,
jotta pystyisin muistamaan menneisyyden tapahtumat riittävän
tarkasti. Vietän elämääni kuten haluan ja tarvittaessa
palaan menneisyyteen." TT pysyi hiljaa.

"Olette siis matkustanut ajassa paljonkin?" TT puhui nyt
aiempaa varautuneemmin.
"Kyllä", vastasin, "vähintään satoja kertoja -- en ole
itse asiassa pitänyt kirjaa".
"Kertokaa, mitä viestiä tulevaisuus kantaa?" TT uteli.
Päätin jättää ivan huomiotta, ja sanoin:
"Itse asiassa en ole koskaan matkustanut
tulevaisuuteen. Kun matkaan menneisyyteen, niin
olen toki menneisyyden näkökulmasta nähnyt joitakin
tulevaisuuden asioita. Siirryn yleensä vain
lähimenneisyyteen. En ole kuitenkaan koskaan elänyt
kalenterin mukaan näin pitkälle, joten minulla
ei ole sen enempää tietoa tulevaisuudesta kuin teilläkään."
"Miten harmillista", TT pilkkasi.

Kun en reagoinut TT:n kommenttiin millään muotoa, hän jatkoi:
"Vaikka ette voi kertoa tulevaisuudesta, pystyttekö jollain muulla
tavalla todistamaan, että pystytte aikamatkailuun?"
Minulla ei tosiaan ollut vakuuttavia todisteita, mutta annoin tapahtuneen
puhua puolestaan. Vastasin: "Olen lunastanut esimerkiksi
suurimmat vedonlyöntivoittoni elämällä siihen asti,
kunnes näen tuloksen, painamalla tuloksen mieleeni,
tekemällä lyhyen aikamatkan lähimenneisyyteen,
ja löymällä vetoa näkemäni tuloksen puolesta. Useimmiten tulos pysyy samana."
"Useimmiten?", TT ihmetteli.
"Niin," vastasin, "menneisyydessä käyttäydyin tietyllä tavalla
ja tästä seurasi näkemäni lopputulos. Kun nykymieleni siirtyy
menneisyyteen, käytökseni yleensä poikkeaa edellisestä kerrasta,
ja tämä voi johtaa erilaiseen lopputulokseen. Kyse voi olla myös
jostakin kvanttimekaniikan ilmiöstä -- en tunne sitä maailmaa.
Oli miten oli, tulevaisuus ei aina toistu samalla tavalla."

Aihepiirin muuttuminen oli selvästi yllättänyt TT:n.
Hän käytti hetken keksiäkseen mielekkäitä kysymyksiä, ehkäpä
lukemansa science fiction -kirjallisuuden pohjalta. Hän antoi palaa: 
"Kuinka nämä aikamatkat oikeastaan tapahtuvat? Pitäisikö minun yllättyä, jos
näkisin useamman kuin yhden herra XX:n? Eikö näistä tilanteista synny
helposti jotakin paradoksaalista?"
"Ei sentään", vastasin nopeasti, "kehoani on vain yksi kappale."
Tämä lause kuulosti oudolta jopa minusta.
"Kun teen aikamatkan,
mieleni siirtyy silmänräpäyksessä menneisyyden kehooni. Koska kehossa on
uusi mieli, teen eri asioita kuin edellinen kehossa ollut mieli,
joten aikajatkumo taitaa siinä kohtaa haarautua."
"Näkyykö tämä uusi mieli sitten jollakin fyysisellä tavalla kehossa?" TT kysyi.
Mietin hetken ja vastasin: "Totta puhuen, en ole koskaan ymmärtänyt
tai ollut kiinnostunut, mitä siinä tapahtuu. En ole esimerkiksi
lähtenyt vertailemaan magneettikuvia aivoistani. Käytökseni ei
muuttuisi, oli selitys mikä hyvänsä."

***

Pilvet olivat nyt harvenneet. Sälekaihtimet loivat auringonsäteistä
raidallisen kuvion suurelle pöydälle välissämme.
"Eikö aikamatkalle lähteminen aiheuta vaaratilanteita?", TT kysyi.
"Kyllä vain. Kun ensi kertaa kokeilin aikamatkustusta, en tietenkään uskonut
koko asiaan, joten en odottanut siinä olevan mitään riskiä. Siitä lähtien
olen noudattanut tinkimätöntä kurinalaisuutta."
Hörppäsin tässä kohtaa lasistani kylmää vettä. Dramatiikan mestari.
"Ensinnäkin, en ole koskaan
aikamatkustanut kehooni, joka olisi nuorempi kuin 22 vuotta.
En ole varma, pystyykö esimerkiksi lapsen pieni pää tai
vasta kehittymässä olevat aivot ottamaan vastaan nykyistä mieltäni.
Sitä paitsi, teini-iän läpi eläminen uudelleen ei inspiroi minua."
"Sanos muuta", TT kommentoi.
"Toinen asia on", jatkoin, "että siirryn vain sellaisiin
ajanhetkiin, jotka ovat turvallisia. Merkintäni auttavat minua
löytämään sopivan ajanhetken. Kolmanneksi, tulevaisuus on
epävarma -- myös minulle -- joten
en rohkene siirtyä tulevaisuuteen." 

"Kerroitte käyttävänne merkintöjä ajanhetken valinnassa.
Käytätte paljon vaivaa niiden laatimiseen -- miten merkinnät
auttavat teitä?" TT kysyi.
"Aivan. Nukkuvaan kehoon siirtyminen
on katsokaas turvallisempaa kuin autoa ajavaan, koska ajan ja paikan
orientaatio häiriintyy hetkeksi. Merkintäkokoelmani tarjoaa
käyttööni laajan kokoelman menneisyyden tilanteita
ja hetkiä, joista voin valita.
Ennen kuin siirryn menneisyyteen, merkintöjen avulla voin lisäksi opiskella
siihen aikaan liittyviä tietoja: näin en vaikuta liian oudolta."
"Totta puhuakseni", TT ehti sanoa, "teitä on
kuvailtu...omalaatuiseksi...pyrkimyksistänne huolimatta."

TT vaikutti nyt keksivän uusia kysymyksiä vaivatta.
"Koetteko olevanne etäinen tai hajamielinen?", kuului seuraava.
"Muiden silmissä varmasti molempia", naurahdin. "Oletetaan, että
olen sopinut ystäväni kanssa juhlien järjestämisen yksityiskohdista.
Sitten omasta näkökulmastani elän vaikkapa kolmenkymmenen vuoden
ajan aikamatkustauksen avulla ja palaan jälleen tuohon hetkeen.
Jos muistiinpanoni ovat hatarat, en välttämättä muista juuri
mitään siitä keskustelusta, joka ystäväni mielestä
käytiin hetki sitten. Pakko myöntää, että ihmissuhteeni ovat
kärsineet: elämäni varmaankin näyttää muiden silmissä olevan
vain tyhjän elämän tallentamista."
TT tarttui yksityiskohtaan: "Käytitte esimerkkinä kolmenkymmenen
vuoden mittaisen aikamatkaa. Se oli vain heitto, mutta kuinka
vanha katsotte olevanne? Kehonne on kolmekymmentäviisivuotiaan,
se näkyy henkilötiedoistanne, mutta kuinka vanha mielenne on?"
Jäin pohtimaan asiaa hetkeksi. Aikakäsitykseni poikkesi
ymmärrettävistä syistä tavallisesta, joten en ollut koskaan
tullut ajatelleeksi mieleni ikää. Lopulta vastasin:
"Vanhempi kuin kukaan
muu, sen verran osaan sanoa. Olen kolunnut maailman halki,
tutustunut ihmiselämän monipuolisuuteen, opetellut haluamani
taidot, nauttinut valitsemistani kokemuksista lähes rajatta,
ja kokenut tästä ajasta erilaisia versioita. Niin, ja lisäksi
viiniä, laulua ja naisia."

"Palaan vielä varsinaiseen kykyynne. Mitä teette,
jotta aikamatka tapahtuu, siis käytännössä?", TT vaati saada
tietää. Sanoin varoen: "Ennen kuin vastaan, pyydän teitä
pysymään jatkossa paikallanne. Jos haluatte nähdä lähemmin,
käyttäkää kiikareita, jotka jätin muistikirjojen viereen."
"Tämähän on naurettavaa: katsella nyt kiikareilla pöydän yli",
TT paheksui.
"Aikamatkustuksen avulla pystyn välttämään pienet harmit,
mutta varsinainen ongelma piilee yllättävissä vaaroissa. Haluan
varmistaa, ettette ole vaaraksi. Onko selvä?" 
"Selvä", TT vastasi ja yllättyi puheeni totisuudesta.

***

Kaivoin taskustani nyrkin kokoisen metallisen rasian. Avasin sen
hitaasti niin, että TT näki sen sisällön. Jos TT olikin välillä
ollut syvästi mietteissään kaikesta sanotusta, nyt hän oli
pelkkää tarkkaavaisuutta. Hän katseli edessään pitelemääni
pallonmuotoista esinettä, joka sai ilman hohtamaan heikosti
puolen metrin säteellä. TT nosti kiikarit välillä silmilleen,
kun hän tarkasteli pallon lukemattomia yksityiskohtia.

"Tuoko...", aloitti TT, mutta ei osannut jatkaa.
Tähän asti hänessä vallinnut rutinoitunut tyyneys
korvautui innokkuudella, jonka pallon läpitunkeva hohde synnytti.

"Tämä pallo on aikakoneeni", aloitin selitykseni.
Isäni serkku Peter, jota pidin viisaana mutta merkillisenä
miehenä, oli määrännyt testamentissaan minulle
lahjoitettavaksi erään tallelokeron sisällön,
kun täyttäisin 22 vuotta. Tallelokerosta
löysin tämän pallomaisen laitteen, erikoisia vieraita tekstejä
ja minulle osoitetun kirjeen.

Kirjeessään Peter kertoi, miten laite oli päätynyt hänen käsiinsä
aiemmilta omistajilta, ja kuinka se oli aikoinaan löydetty
Länsi-Australiasta aavikon kätkemistä muinaisista raunioista.

Laitteessa ei ollut minkään nykykulttuurin piirteitä.
Sen pinnalla oli monimutkainen koneisto,
jolla voi asettaa halutun ajanhetken. Oletin,
että laitteen aiemmat omistajat olivat löytäneet hajanaisista
dokumenteista neuvot, joilla he oppivat laitteen käytön.
Itse en osannut tulkita näitä kolmiulotteisia dokumentteja.

Kerroin TT:lle kaiken, mitä tiesin pallon alkuperäistä ja muustakin.
TT kuunteli tarkkaavaisena, mutta hänen mieleensä tulvi niin paljon
kysymyksiä, ettei osannut kysyä yhtäkään.
"Kun käytän laitetta," jatkoin, "se särkyy samalla käyttökelvottomaksi.
Särkyminen on samalla viimeinen asia, jonka näen ennen aikamatkaa.
Kun siirryn menneisyyteen, siellä on aina ehjä laite tallessa,
joten pystyn jatkamaan elämäntapaani. Uskon, että jos siirtyisin
tulevaisuuteen, tämä laite olisi rikki käytön seurauksena."

Join loput nyt jo auringossa lämmenneestä vedestäni,
mikä varmasti vaikutti TT:stä oudolta tyyneydeltä.
"Tämä on ainoa aikakone, jonka tiedän."
"Uskon sen", TT vastasi.

Hetken hiljaisuuden jälkeen TT otti taas ohjat käsiinsä:
"Mitä aiotte tehdä seuraavaksi?"
"Olen aina pyrkinyt poistamaan kaikki uhat laitteelleni
ja elämäntavalleni. Siksi päätin jo ennen tänne tuloani, että
aion estää vedonlyöntitoimistojen tietomurron. Tuosta
tapahtumasta alkoi julkisuus, joka nyt rajoittaa elämäntapaani.
Palaan noin vuoden verran ajassa taaksepäin."

"Jos kerran haluat välttää kaikkia riskejä, niin miksi
ihmeessä tulit tänne haastateltavaksi?", TT kummasteli.
"Niin", huokaisin. "En pitänyt haastattelua kovin vaarallisena,
sillä olenhan varautunut: aikakone on ollut koko ajan käyttövalmiina.
Tiedoksesi, että en ole puhunut aikamatkailusta aiemmin 
kenenkään kanssa, ja olen kaivannut ulkopuolisen mielipidettä.
Aikamatkailun tutkiminen on osoittautunut itselleni
liian vaikeaksi, enkä ole voinut ottaa tutkijoihin
yhteyttä laitteen menettämisen pelossa.
Halusin antaa tässä samalla merkittävän jutunaiheen ja
testata elämäntapani järkevyyttä keskustelemalla.
Mitä sanot? Vaikka elämäntapani onkin vieras,
vaikuttaako toimintani hyvin perustellulta?"
TT vastasi epäröiden: "Tuota, en osaa sanoa.
En ole vielä kunnolla käsittänyt aikakoneen suomia
mahdollisuuksia. Ehkä se on järkevää."
 
Keskustelimme vielä hetken vaihtoehtoisista elämäntavoista.
Kerroin, että onnettomuuksien estäminen aikamatkailun
avulla ei kuulunut harrastuksiini. "Mielenrauha, julkisuusvaara,
pisara meressä -- tiedättehän."

En uskonut, että haastattelun jatkamisesta olisi enää iloa itselleni.
"Ehkä on minun aikani poistua. Luvallanne teen aikamatkan tässä
huoneessa. Uskoakseni teille ei koidu sen enempää vaaraa kuin
ympäröivälle maailmallekaan, mutta pyydän silti lupaanne."
"Niin,...kyllä se sopii.", TT vastasi.
"Olkoon niin", sanoin. "Kun käynnistän laitteen, siitä lähtee
valoa ja se särkyy. Kaikki on ohi sekunnissa, sen verran tiedän.
Sitten voitte nousta tuolilta. Oli hauska tavata.
Ehkä käyn tervehtimässä teitä menneisyydessä,
vaikkapa juttuvinkkien varjolla. Hyvästi."
"Hyvästi", TT vastasi ristiriitaisin miettein.

Puristin aikakonetta ja liu'utin samalla sormiani pallon pinnalla
tottunein liikkein. Pallon valo alkoi samalla kirkastua ja kaareva
pinta murtui otteessani yhä pienemmiksi sirpaleiksi,
jotka valuivat sormieni välistä. Voimakas valo sattui hetken aikaa
silmiini ja tunsin menettäväni tasapainoni.

***

"Oletteko kunnossa?", TT kysyi huolestuneena. Huomasin makaavani
lattialla, jolle olin ilmeisesti kaatunut. Nousin istumaan, ja
kun katselin nopeasti ympärilleni, huomasin tuntemattoman
presidentin katseen seinällä ja kätkemäni munkkikääreen pöydän alla.
Jalkojeni alla oli kasa teräväreunaisia hiutaleita.

Katsoin TT:tä hämmentyneenä. Lohdutukseksi TT esitti hetken
kuluttua näkemyksensä: "Mietin tässä vain.
Ette maininnut mitään siitä, mitä nykykehollenne käy aikamatkalla.
Ehkä aikakone ei siirrä mieliä, kuten väititte,
vaan _kopioi_ niitä. Ehkä nykymielenne on nyt kopioitu
vuoden takaiseen vaihtoehtomenneisyyteen."
TT käänsi katseensa kahvilaan:
"Pysykää hetki paikallanne -- tuon teille lisää vettä."

******



??? Muutokset:
- kokoushuoneen näkö, esineet
- alkuun lisää "outoa toimintaa"
- parvekkeelle tauolle
- uusi kahvitauko
- lisää persoonallisuutta hahmoihin
- puhetyylit erilaisiksi
- TT:lle lisää roolia
- takauma Peterin kirjeen sisällöstä
- lisää yksityiskohtia
- onko alussa mysteeriä?
- tee ilmaisusta tiiviimpää
- repliikkien merkitsemisen säännöt?
- hahmojen nimet
- nimi
- kappalejako, repliikkien kappalejako

Nimiehdotuksia:
- Kadonnutta aikaa eläessä
- Päähänpisto
- Soita se uudelleen, Sam
- Haluaisin vain, että minua kuunnellaan
- Tuhat ja yksi aikaa/kertaa
- Mielipuoli
- Mielenliikutus

Järjestys:
???Matkalla
??? Saapuminen
??? Esittely
* tavallinen kohtaaminen T:n kanssa
??? Taustatiedot
* julkisuuden tiedot, läheisten haastattelut
??? Paljastus
* 
??? Elämäntavan puolustus
* jokapäiväisen elämän omituisuuksien perustelu
??? Keskustelu (käytäntö)
??? Tauko
??? Keskustelu (filosofia)
Miksi suostuit haastatteluun ja kerroit kaken tämän?
??? Aikamatka


