
--------
- Nimi -
--------

"Hienoa! Saadaan sitten perusteellisempi kokonaisuus", TT vastasi
innokkaasti, kun annoin hänelle toissapäivänä luvan tonkia
taustatietojani. Lupa oli tuskin muuta kuin muodollisuus,
mutta jos kerran haastatellaan ammattilaisten voimin,
niin tehdään se sitten hänen tavallaan, ajattelin. 

Tapojeni mukaisesti merkitsin viestimeeni määränpään ja
reittisuunnitelmani, vaikka oltiinkin samassa kaupungissa.
Taksi odotti jo pihalla, kun pääsin ulos pilvisen taivaan alle.
"Täytyy varmaan ottaa takapenkkikin käyttöön", tokaisi taksikuski,
kun näki minun raahaavan säkkikaupalla tavaraa ulko-ovelta.
"Minne vaan sopii", huudahdin, "Ei tarvitse turhaan varoa."

Pyysin kuskia pysähtymään läheisen konditorian luona,
jonka antimista olin nautiskellut jo lukematomia kertoja aiemmin.
"Neljä munkkipossua, kiitos." Siltä varalta, että
toimituksessa ei ymmärrettäisi vieraiden makeannälkää.
Maksoin ostoksesta kymmenkertaisesti, mitä myyjä jäi kummastelemaan.
Tällaiset odottamattomat hyvät eleet saivat tyypillisesti
muut hämmennyksen valtaan, mutta eiväthän he ymmärtäneet,
etten itse menettänyt mitään. 

Nousin takaisin taksiin ja kirjoitin munkkipussin päälle "haastatteluun".
Taksi johdatti minut lopulta toimituksen pääovelle. Kuskin kasvoilta
heijastui jälleen tuttu ihmettely, kun halusin maksaa matkasta
kymmenkertaisesti. En vieläkään ollut keksinyt pettämätöntä tapaa
vakuuttaa muut vilpittömyydestäni. Lopulta rahat kelpasivat kuskille,
joka mumisi jotakin epäkiinnostavaa ylimääräisen maksun verotuksesta.
 
Nousin ulos autosta ja katselin ympärilleni. Kadulla näkyi vain
satunnaisia uneliaita ohikulkijoita, joita saapumiseni ei näyttänyt
tippaakaan kiinnostavan. Kuski ehti jo avata tavarasäilön luukun,
kun kerroin häntä odottamaan: lähtisin etsimään kantajia. Olin
nimittäin pyytänyt jo etukäteen TT:tä järjestämään kantoapua.

Marssin pääovesta sisään ja ilmoittauduin vastaanottotiskillä.
Palvelu oli aika kömpelöä, ja ihmekös tuo, kun päätin puhua huvin vuoksi
vain hindiä. Muutaman minuutin kuluttua TT saapui vastaanottoaulaan,
ja hänen seurassaan pari toimittajaharjoittelijaa.
"TT, hyvää päivää"
"XX päivää" Tapasin hänet nyt ensi kerran.
Vastaanottovirkailija katseli minua palvelutiskin takaa kummasti,
kun äkkiä puhuinkin täysin ymmärrettävällä kielellä.
"Materiaalini on vielä autossa", kerroin. Harjoittelijat ymmärsivät
heti yskän ja lähtivät noutamaan tavaraa autosta.
"Vien teidät kokoustilaan. Tavaranne saapuvat kyllä pian."

Toimitus teki työtään modernissa sokkelossa, jossa hissit ja
avainkortit paljastavat uusia salaisia käytäviä. Näistä paljastui
osastoja, joissa työskentelevien ihmisten toimenkuvaa tuskin kukaan
tunsi, arvelin. Perillä odotti kahdenkymmenen vuoden takaista tyyliä
edustava kokoustila. "Vastaako huone toiveitanne, herra XX?".
"Vastaa kyllä", totesin. Huone oli jopa suurempi kuin olin pyytänyt.
Valtava pöytä jakoi tilan ja seinät oli koristeltu presidenteillä.
Kokoustilan vieressä oli reilunkokoinen edustusparveke ja käytävällä
pieni kahvila, josta sai muun muassa munkkipossuja.

"Odotellessamme, että avustajani tuovat tavaranne,
haluaisitteko kenties kahvilasta jotakin?" Kohteliaisuussyistä päätin
jättää aiemmin hankkimani mukkipussin syrjään: "Iso kuppi mustaa kahvia
ja munkkipossu", vastasin.

Palasimme TT:n kanssa kokoushuoneeseen ja asetuimme aloillemme,
pyynnöstäni pöydän vastakkaisiin päätyihin.
Jos toiveeni tuntuikin TT:stä oudolta, se ei näkynyt lainkaan minulle.
Pilvisestä säästä alkanut kankea sananvaihto muuttui lopulta
virikkeelliseen keskusteluun hyvän munkkipossun määritelmästä,
mikä ilahdutti minua.
Kun avustajat olivat kantaneet tavarani viereeni ja poistuneet
ilmeettöminä, TT sulki oven ja aloitti:
"Mikäli teille sopii, niin aloitan kertomalla lyhyesti,
miksi pidän haastatteluanne erityisen kiinnostavana. Sen jälkeen
voisimme käydä vapaata keskustelua ja pitää taukoja silloin kun haluatte.
Arvioni mukaan tässä menee kolmisen tuntia. Ajattelin myös tallentaa
haastattelun. Sopiiko tällainen järjestely, herra XX?"
Minulla ei ollut mitään esitettyä vastaan.

"Kiinnostukseni perustuu onneen, joka teitä on elämässänne kohdannut.
Mitä enemmän saan elämästänne selville, sitä onnekkaammalta vaikutatte.
Toinen, edellisestä riippumaton syy on, miten läheisenne kuvailevat
jokapäiväistä elämäänne."
"Miten he kuvailevat minua?" kysyin kiinnostuneena.
"Merkitsette kuulemma muistiin elämänne kaikkein pienimmätkin
yksityiskohdat, sekä menneet että tulevat, onko näin?"
"Kyllä vain, käytän sekä tekstiä, ääntä, kuvia ja videota elämäni
tallentamiseen. Tekninen kehitys tuo jatkuvasti uusia keinoja tähän."

Avasin avustajien tuomat säkit ja kaivoin esille sekalaisia
papereita, muistivihkoja, erilaisia massamuisteja, viestimiä
ja soitinlaitteita vuosien takaa.
"Tässä näette ensimmäiset merkintäni", sanoin, ja vein kasan muistivihkoja
ja muita laitteita TT:n luokse. "Tapani ovat muuttuneet noista
ajoista huomattavasti:
tallentaminen ja etsiminen on nykytekniikalla paljon helpompaa."
TT selaili merkintöjäni hetken. Yksittäisten bussimatkojen,
ruokailusuunnitelmien ja kunnallisvaalitulosten tarkka raportoiminen
ei vaikuttanut saavan osakseen paljon ymmärrystä. Kokoustilan
seinältä minua tuijotti taulustaan presidentti, jonka kasvoja en tunnistanut.
"Voitte pitää kaiken tänne tuomani aineiston, jos vain haluatte",
totesin -- eihän minulla ollut enää käyttöä merkinnöilleni.
TT ei vastannut mitään.
"Mitä varten tallennatte elämäänne?", TT kysyi.
Halusin vältellä aihetta vielä hetken, jotta saisin kuulla,
mikä oli saanut TT:n ottamaan minuun yhteyttä
toissapäivänä: "Minulle on eräistä syistä tärkeää tuntea menneisyys.
Lupaan vastata aiheeseen pian."

TT jatkoi luontevasti: "Selvä. Päädyitte julkisuuteen sen jälkeen,
kun useiden vedonlyöntitoimistojen palvelimille tehtiin laaja tietomurto.
Vaikka palvelimilta kerätty data olikin hieman kyseenalaista,
tai ehkä juuri siksi, monet uhkapeleistä kiinnostuneet halusivat
löytää ne pelaajat, jotka olivat osuneet useimmin oikeaan.
Nuo tilastollisen analyysin tulokset julkaistiin kolme päivää
sitten Peli-verkkosivulla. Oletteko tutustunut tuloksiin, herra XX?"
"En ole", vastasin, mikä oli totta, mutta osasin odottaa jatkoa.
"Teidän nimenne on joka tapauksessa jokaisella listalla kärkipäässä.
Tuohon asti ajattelin, että olette vain taitava vedonlyöjä, ja olette
saaneet voittonne ahkeralla taustatyöllä. Viime päivinä hankkimani
tiedon valossa vaikuttaa kuitenkin siltä, että taito ei selitä kaikkea.
Missä vain liikuttekin, teille tuntuu siunaantuvan kohtuullisia 
arvontavoittoja ja sijoitustuottoja samalla kun epäonni karttaa teitä.
Kaikesta päätellen pidätte matalaa profiilia, mutta pienistä
puroista on lopulta kertynyt suuria jokia, ja olette nyt täällä.
Voisitteko selvittää minulle, mistä on kyse?"

Minulla oli jo ennakkokäsitys, että suuret otsikot saanut tietomurto
olisi pääsyy kiinnostukseen minua kohtaan. Olin valmistautunut tähän,
ja nyt viimein sain varmistuksen syistä, jotka johtivat viime
päivien julkisuusongelmiini: ilman tietomurtoa jäljilleni ei olisi
päästy kovin helposti. Tarvitsin silti lisätietoa ennen kuin voisin
olla tyytyväinen: "Ennen kuin vastaan, haluaisin vielä tietää,
mistä muualta kuin Peli-sivulta olette saaneet tietonne?"
"Ymmärrättehän, etten voi kertoa moista", TT vastusteli. 
Vastauksen sävystä päättelin, etten saisi TT:stä
irti enempää vastauksia, joten annoin asian olla.
Saatoin joka tapauksessa arvata, keitä nämä
auliit tietolähteet olivat. Päätin olla tarkkana heidän kanssaan.

Ehdotin TT:lle lyhyttä taukoa. Halusin käydä parvekkeella. Samaa
juhlallista parveketta olin joskus ihaillut katutasolta,
ja miettinyt tuuleeko siellä kovaakin. Nyt ei ainakaan tuullut.
Söin viimeisetkin munkkipossusta ja pyysin lasillisen vettä, jonka
TT toikin heti minulle. 

Palasimme takaisin pöydän eri päätyihin, neljän metrin päähän toisistamme.
"Hyvä on. Kerron teille onneni lähteen", julistin.
"Pystyn matkaamaan ajassa." Pidin tässä kohtaa
tauon, jonka aikana tarkkailin TT:tä kiinnostuneena.
Kerroin nimittäin kyvystäni ensi kertaa. Kuten
ammattilaiselta sopii odottaa, TT tarkasteli minua vähäeleisen
asiallisesti. Piti minua luultavasti hulluna!
Halusin antaa itsestäni kuvan järkevänä miehenä, joten
jatkoin selitystäni: "Pidän kirjaa kaikista tapahtumista,
jotta pystyisin muistamaan menneisyyden tapahtumat riittävän
tarkasti. Vietän elämääni kuten haluan ja tarvittaessa
palaan menneisyyteen." TT pysyi hiljaa.

"Olette siis matkustanut ajassa paljonkin?" TT puhui nyt
varautuneemmin.
"Kyllä", vastasin, "vähintään satoja kertoja -- en ole
itse asiassa pitänyt kirjaa".
"Kertokaa, mitä viestiä tulevaisuus kantaa?" TT uteli.
Vastasin parhaani mukaan pilkasta huolimatta:
"Itse asiassa en ole koskaan matkustanut
tulevaisuuteen. Kun matkaan menneisyyteen, niin
olen toki menneisyyden näkökulmasta nähnyt joitakin tulevaisuuden asioita.
Siirryn yleensä vain lähimenneisyyteen. Itse asiassa
en ole koskaan elänyt kalenterin mukaan näin pitkälle, joten minulla
ei ole sen enempää tietoa tulevaisuudesta kuin teilläkään."
"Miten harmillista" TT pilkkasi.

Kun en reagoinut TT:n kommenttiin millään muotoa, hän jatkoi:
"Pystyttekö jollain muulla
tavalla todistamaan, että pystytte aikamatkailuun?"
Minulla ei tosiaan ollut vakuuttavia todisteita, mutta annoin tapahtuneen
puhua puolestaan: "Olen lunastanut esimerkiksi suurimmat vedonlyöntivoittoni
elämällä siihen asti, kunnes näen tuloksen, painamalla tuloksen mieleeni,
tekemällä lyhyen aikamatkan lähimenneisyyteen, ja löymällä vetoa tuon tuloksen
puolesta. Useimmiten tulos pysyy samana."
"Useimmiten?", TT ihmetteli.
"Niin," vastasin, "menneisyydessä käyttäydyin tietyllä tavalla;
kun nykymieleni siirtyy menneisyyteen, käytökseni alkaa poiketa jo nähdystä,
ja tämä voi vaikuttaa lopputulokseen. Kyse voi myös
olla jostakin kvanttimekaniikan ilmiöstä -- en tunne sitä maailmaa.
Oli miten oli, tulevaisuus ei aina toistu samalla tavalla."

Aihepiirin muuttuminen oli selvästi yllättänyt TT:n.
Hän käytti hetken keksiäkseen mielekkäitä kysymyksiä, ehkäpä
lukemansa science fiction -kirjallisuuden pohjalta, ja antoi palaa: 
"Kuinka tämä aikamatka oikeastaan tapahtuu? Pitäisikö minun yllättyä, jos
näkisin useamman kuin yhden herra XX:n? Eikö näistä tilanteista synny
helposti jotakin paradoksaalista?"
"Ei sentään." vastasin nopeasti. "Kehoani on vain yksi kappale."
Tämä lause kuulosti oudolta jopa minusta.
"Kun teen aikamatkan,
mieleni siirtyy silmänräpäyksessä menneisyyden kehooni. Koska kehossa on
uusi mieli, teen väistämättä eri asioita kuin edellinen siellä ollut mieli,
joten aikajatkumo taitaa siinä kohtaa haarautua."
"Näkyykö tämä uusi mieli sitten jollakin tavalla kehossa?"
"Totta puhuen, en ole koskaan ymmärtänyt
tai ollut kiinnostunut, mitä siinä tapahtuu. En ole esimerkiksi
lähtenyt vertailemaan magneettikuvia aivoistani. Riippumatta selityksestä
käytökseni ei muuttuisi."

Pilvet olivat nyt harvenneet. Sälekaihtimet loivat auringonsäteistä
raidallisen kuvion suurelle pöydälle välissämme.
"Eikö tuollaiselle aikamatkalle lähteminen aiheuta vaaratilanteita?", TT kysyi.
"Kyllä vain. Kun ensi kertaa kokeilin aikamatkustusta, en tietenkään uskonut
koko asiaan, joten en odottanut siinä olevan mitään riskiä. Siitä lähtien
olen noudattanut tinkimätöntä kurinalaisuutta."
Hörppäsin tässä kohtaa lasistani kylmää vettä.
"Ensinnäkin, en ole koskaan
aikamatkustanut kehooni, joka olisi nuorempi kuin 22 vuotta.
En ole varma, pystyykö lapsen pieni pää tai vasta kehittymässä
olevat aivot ottamaan vastaan nykyistä mieltäni. Sitä paitsi,
teini-iän läpi eläminen uudelleen ei inspiroi minua."
"Sanos muuta", TT kommentoi.
"Toinen asia on,", jatkoin, "että siirryn vain sellaisiin
ajanhetkiin, jotka ovat turvallisia. Merkintäni auttavat minua
löytämään sopivan ajanhetken."
"Kolmanneksi, tulevaisuus on epävarma -- myös minulle -- joten
en rohkene siirtyä tulevaisuuteen." 

"Kerroitte käyttävänne merkintöjä ajanhetken valinnassa.
Käytätte paljon vaivaa merkintöjen laatimiseen -- miten ne
auttavat teitä?" TT kysyi.
"Aivan. Esimerkiksi nukkuvaan kehoon siirtyminen
on katsokaas turvallisempaa kuin autoa ajavaan, koska ajan ja paikan
orientaatio häiriintyy hetkeksi. Merkintäkokoelmani tarjoaa
käyttööni kokonaisen katalogin erilaisia menneisyyden tilanteita
ja hetkiä, joista voin valita.
Sitä paitsi, kun siirryn menneisyyteen, minun on päivitettävä
tietoni vastaamaan sitä ajanhetkeä, jotta en vaikuta liian oudolta."
"Totta puhuakseni," TT ehti sanoa, "teitä on kuvailtu omalaatuiseksi
pyrkimyksistänne huolimatta."

TT jatkoi kysymyksiään, joita vaikutti nyt syntyvän vaivatta.
"Koetteko olevanne etäinen tai hajamielinen?"
"Muiden silmissä varmasti molempia", naurahdin. "Oletetaan, että
olen sopinut ystäväni kanssa juhlien järjestämisen yksityiskohdista.
Sitten omasta näkökulmastani elän vaikkapa kolmenkymmenen vuoden
ajan aikamatkustauksen avulla ja palaan jälleen tuohon hetkeen.
Jos muistiinpanoni ovat hatarat, en välttämättä muista juuri
mitään siitä keskustelusta, joka ystäväni mielestä
käytiin hetki sitten. Pakko myöntää, että ihmissuhteeni ovat
kärsineet: elämäni varmaankin näyttää muiden silmissä olevan
vain tyhjän elämän tallentamista."
"Kuvasitte juuri kolmenkymmenen vuoden mittaisen aikamatkan. 
Se oli vain heitto, mutta kuinka vanha katsotte olevanne?
Kehonne on kolmekymmentäviisivuotiaan, se näkyy
henkilötiedoistanne, mutta kuinka vanha mielenne on?"
Jäin pohtimaan tätä asiaa hetkeksi. Aikakäsitykseni poikkeaa
tavallisesta, ymmärrettävistä syistä, joten en ollut koskaan
ajatellut asiaa. "Vanhempi kuin kukaan muu -- sen verran osaan
sanoa. Olen kolunnut maailman läpi, tutustunut ihmiselämän
monipuolisuuteen, opetellut haluamani taidot, nauttinut
valitsemistani kokemuksista lähes rajatta, ja kokenut tästä ajasta
erilaisia versioita. Niin, ja lisäksi viiniä, laulua ja naisia.
Mutta kuten kerroin, en ole nähnyt tästä hetkestä pidemmälle."

"Palaan vielä varsinaiseen kykyynne. Mitä teette,
jotta aikamatka tapahtuu, siis käytännössä?", TT vaati saada
tietää. "Ennen kuin vastaan, pyydän teitä pysymään jatkossa
paikallanne. Jos haluatte nähdä lähemmin, käyttäkää kiikareita,
jotka jätin muistikirjojen viereen."
"Tämähän on naurettavaa: katsella nyt kiikareilla pöydän yli",
TT paheksui.
"Aikamatkustuksen avulla pystyn välttämään pienet harmit,
mutta oikea ongelma piilee yllättävissä vaaroissa. Haluan
varmistaa, ettette ole vaaraksi. Onko selvä?" 
"Selvä", TT vastasi ja yllättyi puheeni totisuudesta.

Kaivoin taskustani nyrkin kokoisen metallisen rasian. Avasin sen
hitaasti niin, että TT näki sen sisällön. Jos TT olikin välillä
ollut syvästi mietteissään kaikesta sanotusta, nyt hän oli
yhtä tarkkaavaisuutta. Hän katseli edessään pitelemääni
pallonmuotoista esinettä, joka sai ilman hohtamaan heikosti
puolen metrin säteellä. TT nosti kiikarit välillä silmilleen,
kun hän tarkasteli pallon lukemattomia yksityiskohtia,
ja lumoutui esineen kauneudesta. 

"Tuoko...", aloitti TT, mutta ei osannut jatkaa.
Tähän asti hänessä vallinnut rutinoitunut tyyneys väistyi,
kun pallon läpitunkeva hohde sai TT:n innostumaan.

"Tämä on käyttämäni aikakone", aloitin selitykseni. "Sain sen,
kun täytin 22 vuotta.

Isäni serkku Peter, jota pidin viisaana mutta merkillisenä
miehenä, oli määrännyt testamentissaan minulle
lahjoitettavaksi erään tallelokeron sisällön. Tuolta tallelokerosta
löysin tämän laitteen ja minulle osoitetun kirjeen.

Kirjeessään Peter kertoi, kuinka laite oli päätynyt hänen käsiinsä
edellisiltä käyttäjiltä, ja kuinka laite oli aikoinaan löydetty
Länsi-Australiasta aavikon kätkemästä muinaisista raunioista.

Tässä laitteessa ei ole minkään nykykulttuurin merkkejä.
Laitteen pinnalla, kuten näet, on monimutkainen koneisto,
jolla voi asettaa halutun ajanhetken."
TT kuunteli tarkkaavaisena, mutta hänen mieleensä tulvi niin paljon
kysymyksiä, ettei osannut kysyä yhtäkään.
"Kun käytän laitetta," jatkoin, "se särkyy samalla käyttökelvottomaksi.
Särkyminen on samalla viimeinen asia, jonka näen ennen aikamatkaa.
Kun siirryn menneisyyteen, siellä on aina edelleen ehjä laite tallessa,
joten pystyn jatkamaan elämäntapaani. Uskon, että jos siirtyisin
tulevaisuuteen, tämä laite olisi rikki käytön seurauksena."

Join loput nyt jo auringossa lämmenneestä vedestäni,
mikä varmasti vaikutti oudolta tyyneydeltä.
"Tämä on ainoa aikakone, jonka tiedän."
"Uskon sen", TT vastasi.

Hetken hiljaisuuden jälkeen TT otti taas ohjat käsiinsä:
"Mitä aiot tehdä seuraavaksi?"
"Olen aina pyrkinyt poistamaan kaikki uhat laitteelleni
ja elämäntavalleni. Päätin jo ennen tänne tuloani, että
aion matkustaa menneisyyteen, jotta ehdin estää
vedonlyöntitoimistojen tietomurron. Tuosta tapahtumasta alkoi
julkisuus, joka alkaa rajoittaa elämäntapaani. Jos haluat tietää,
niin palaan noin vuoden verran ajassa taaksepäin."

"Jos kerran haluat välttää kaikkia riskejä, niin miksi
tulit tänne haastateltavaksi?", TT kummasteli.
"Niin", huokaisin. "En pitänyt haastattelua kovin vaarallisena,
sillä olin varautunut: aikakone on ollut koko ajan käyttövalmiina.
Tiedoksesi, että en ole puhunut aikamatkailusta aiemmin 
kenenkään kanssa, ja olen kaivannut ulkopuolisen mielipidettä.
Aikamatkailun tutkiminen on osoittautunut itselleni
liian vaikeaksi, enkä ole voinut ottaa tutkijoihin
yhteyttä laitteen menettämisen pelossa.
Halusin antaa tässä samalla merkittävän jutunaiheen ja
testata elämäntapani järkevyyttä keskustelemalla.
Mitä sanot? Vaikka elämäntapani onkin vieras,
vaikuttaako toimintani hyvin perustellulta?"
"Tuota, en osaa sanoa. En ole vielä kunnolla käsittänyt
aikakoneen suomia mahdollisuuksia. Ehkä se on järkevää.",
vastasi TT.
 
"Ehkä on minun aikani poistua. Luvallanne teen aikamatkan tässä
huoneessa. Uskoakseni teille ei koidu sen enempää vaaraa kuin
ympäröivälle maailmallekaan, mutta pyydän silti lupaanne."
"Niin,...kyllä se sopii.", sanoi TT epävarmana.
"Olkoon niin", sanoin. "Kun käynnistän laitteen, siitä lähtee
valoa ja se särkyy. Kaikki on ohi sekunnissa, sen verran tiedän.
Sitten voit nousta tuoliltasi. Oli hauska tavata.
Ehkä käyn tervehtimässä teitä menneisyydessä,
jos vaikka tarvitsette jutunaiheita. Hyvästi."
"Hyvästi", TT vastasi ristiriitaisin miettein.

Puristin aikakonetta ja liikutin samalla sormiani pallon pinnallla
tottunein liikkein. Pallon valo alkoi samalla kirkastua ja pallon
pinta murtui otteessani sirpaleiksi ja lopulta tomuksi,
joka valui sormieni välistä. Voimakas valo sattui hetken aikaa
silmiini ja tunsin menettäväni tasapainoni.

"Oletteko kunnossa?", kysyi TT huolestuneena. Huomasin makaavani
lattialla, jolle olin ilmeisesti kaatunut. Nousin istumaan, ja
kun katselin nopeasti ympärilleni, huomasin samat seinät ja
esineet ympärilläni kuin aiemmin kokoushuoneessa, myös tuntemattoman
presidentin katseen. Jalkojeni alla oli kasa lämmintä tomua.

Katsoin TT:tä hämmentyneenä. Lohdutukseksi TT esitti hetken
kuluttua näkemyksensä: "Mietin tässä vain.
Et maininnut mitään siitä, mitä nykykehollesi käy aikamatkalla.
Ehkä aikakoneesi ei siirtänyt mieliä, niin kun sanoit,
vaan _kopioi_ niitä. Ehkä nykymielesi on nyt kopioitu
nykykehosi lisäksi myös vuoden takaiseen vaihtoehtomenneisyyteen.
Olisiko se uskottava tarina?"



??? Muutokset:
- kokoushuoneen näkö, esineet
- parvekkeelle tauolle
- uusi kahvitauko
- lisää persoonallisuutta hahmoihin
- puhetyylit erilaisiksi
- TT:lle lisää roolia
- takauma Peterin kirjeen sisällöstä
- lisää yksityiskohtia
- onko alussa mysteeriä?
- tee ilmaisusta tiiviimpää
- repliikkien merkitsemisen säännöt?
- hahmojen nimet
- nimi
- kappalejako, repliikkien kappalejako

Järjestys:
???Matkalla
??? Saapuminen
??? Esittely
* tavallinen kohtaaminen T:n kanssa
??? Taustatiedot
* julkisuuden tiedot, läheisten haastattelut
??? Paljastus
* 
??? Elämäntavan puolustus
* jokapäiväisen elämän omituisuuksien perustelu
??? Keskustelu (käytäntö)
??? Tauko
??? Keskustelu (filosofia)
Miksi suostuit haastatteluun ja kerroit kaken tämän?
??? Aikamatka


